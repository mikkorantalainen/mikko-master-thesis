\chapter{Peruskäsitteitä}

%Käsittelen tässä luvussa selainkäyttöisten sovellusten käytettävyyden
%peruskäsitteitä. Lähestyn asiaa tavallisten www"-sivujen suunnalta,
%koska selainkäyttöisiä sovelluksia käytetään www"-selaimella.
%Selaimella puolestaan yleensä käytetään juuri tavallisia www"-sivuja,
%joten käytettävyyden kannalta olennaista olisi, että selainkäyttöinen
%sovellus toimisi tavallisten www"-sivujen tavoin.
%
%\section{Käytettävyys -- mitä se tarkoittaa?}

Sana \emph{käytettävyys} tulkitaan kirjallisuudessa 
\cite{keinonen:kaytettavyys, diamondbullet:usability,
parkkinen:kaytettavyys} monella eri tavalla, joista olen kerännyt
yhteenvetoa alle. Omasta mielestäni käytettävyys tarkoittaa ennen
kaikkea sitä, että tuote soveltuu siihen tehtävään, johon se on
suunniteltu. Luonnollisesti tähän vaatimukseen sisältyy se, että tuote
\emph{toimii}. Tietokoneohjelmien tapauksessa käytettävyys käsittelee
nimenomaan ihmisen ja koneen välistä rajapintaa. Käytettävyys jaetaan
kirjallisuudessa useisiin osa"-alueisiin. Näitä osa"-alueita ovat eri
lähteiden mukaan ainakin:

% http://www2.uiah.fi/projects/metodi/058.htm
% http://www.usabilityfirst.com/
% http://www.adage.fi/artikkelit/kaytettavyys_mita_se_on.html

\begin{dl}

\item[Johdonmukaisuus] tarkoittaa, että eri tapaukset tai tilanteet
noudattavat yhdenmukaisia periaatteita. Se helpottaa asioiden
oppimista.

\item[Opittavuus] tarkoittaa sitä, että tuotteen käyttö on helppo
oppia. Käytännössä toiminnot pitää esittää itsensä kuvaavalla tavalla
ja tuotteen tulee toimia arvattavasti. Tuotteen käytön pitäisi myös
helposti palautua mieleen pitkän käyttötauon jälkeenkin.

\item[Esitystapa] tarkoittaa sitä, että käyttäjä saa selkeän kuvauksen
kulloinkin suoritettavasta toiminnosta ja toimintojen lopputulokset
ovat ymmärrettäviä.

\item[Virheiden sieto ja välttäminen] tarkoittaa sitä, että
käyttöliittymän tulee sietää virheellisiä syötteitä ja estää virheiden
tekeminen mahdollisuuksien rajoissa. Esimerkiksi käyttöliittymän
painike, joka ei tee mitään pitää olla selkeästi epäaktiivinen tai se
pitää poistaa kokonaan näkyvistä.

\item[Muistettavien asioiden määrä] tulee minimoida. Käytännössä
tuotteen tulee esimerkiksi tarjota käyttäjälle vaihtoehtoja, joista
käyttäjä valitsee yhden tai useamman sen sijaan, että käyttäjän tulisi
syöttää valintansa tyhjään kenttään.

\item[Tehtävään sopivuus] tarkoittaa sitä, että käyttäjälle esitetään
vain ne asiat, joita sen hetkiseen tehtävään tarvitaan. Tehtävään
tarvittavat asiat tulee esittää myös oikeassa järjestyksessä. Tämän voi
tulkita tarkoittavan myös tehokkuutta.

\end{dl}
Monet käytettävyyden osa"-alueet ovat kuitenkin hyvin
tulkinnallisia ja niiden mittaaminen on vaikeaa.

% http://www.usabilityfirst.com/intro/index.txl
% http://www.dokumentoijat.net/linkit/kaytettavyys.php


\section{Selainkäyttöisten sovellusten käytettävyydestä}

Selaimella toimivat sovellukset yritetään usein naamioida tavallisten
ohjelmien näköisiksi ja niitä jopa suunnitellaan tavallisten ohjelmien
kehittämisessä hyviksi havaittujen mallien mukaisesti. Tarkoitan tässä
yhteydessä tavallisella ohjelmalla käyttäjän käyttöjärjestelmän oman
käyttöliittymän mukaista ohjelmaa. Koska selainkäyttöistä ohjelmaa
kuitenkin käytetään www"-selaimella, tulisi ohjelman toimia
mahdollisimman tarkasti samalla tavalla kuin muutkin selaimella
käsiteltävät asiat tai johdonmukaisuutta ohjelman toimimisessa ei voida
koskaan saavuttaa. Selainkäyttöisen ohjelman käyttöliittymän pitäisi
poiketa tavallisesta www"-sivusta niin vähän kuin mahdollista.
Tarkoitan tässä yhteydessä tavallisella www"-sivulla selainkäyttöistä
sivustoja, joita vain selataan tai joilta muilla keinoilla vain haetaan
tietoa. Selainkäyttöisissä sovelluksissa perustavan laatuinen ongelma
onkin, kuinka hyvä käytettävyys voidaan säilyttää myös tietoa
syötettäessä ja muokattaessa. En ole löytänyt hyvälaatuisia
tutkimustuloksia suoraan tukemaan tai kumoamaan tätä väitettä.
Löytämäni aihetta sivuavat tutkimukset ja artikkelit eivät ota
ollenkaan kantaa käytännön ongelmien ratkaisemiseen tai ovat muilta
osin puutteellisia. Perustelenkin näkemystäni seuraavissa luvuissa.

\section{Käytettäviä www"-sivuja}

Tavallisten www"-sivujen käytettävyydestä on kirjoitettu useita
kirjoja. Ehkä tunnetuin on Jakob Nielsenin kirja WWW"-suunnittelu
\cite{nielsen:usability} siitäkin huolimatta, että kirja on kirjoitettu
vasta 1999. Nielsen käsittelee kirjassaan useita olemassa olevia
sivustoja ja ottaa kantaa sivujen käytettävyyteen -- painottuen
erityisesti käytettävyyden esteisiin. Kirja on itse asiassa kokoelma
Nielsenin \href{http://useit.com/}{useit.com}"-sivustolla julkaistuista
artikkeleista hiottuna paperille paremmin sopivaan muotoon.
Kotimaisesta tuotannosta mainitsemisen arvoinen on Jukka Korpelan ja
Tero Linjaman kirjoittama Web"-suunnittelu
\cite{korpela:web-suunnittelu}.

Molempien kirjojen mukaan www"-sivun käytettävyyden kannalta on tärkeää
painottua nimenomaan \emph{sisällön} esittämiseen; navigointiin ja
sivun koristeluun ei tule tuhlata aikaa tai sivun pinta"-alaa. Nielsen
jopa arvioi karkeasti www"-sivun käytettävyyttä laskemalla kuinka suuri
prosenttiosuus koko sivun pinta"-alasta on varattu itse sisällölle.
Turhan monessa www"-sivussa ja erityisesti selainkäyttöisessä
sovelluksessa sisällölle varattu pinta"-ala on alle puolet.

\begin{kuva}
\includegraphics[width=14cm]{kuvat/www-korpela}
\caption{Esimerkkinäkymä Korpelan sivustosta}
\label{fig:www-korpela}
\end{kuva}

\begin{kuva}
\includegraphics[width=14cm]{kuvat/www-nielsen}
\caption{Esimerkkinäkymä Nielsenin sivustosta}
\label{fig:www-nielsen}
\end{kuva}

Sekä Korpela että Nielsen julkaisevat Internetissä artikkeleita
\cite{korpela:www, nielsen:www} ja molempien sivustoissa on eräs
kaikille kävijöille välittömästi selväksi käyvä ominaisuus: molemmat
näyttävät ``tylsiltä''. Sivun alussa on vain muutama rivi tietoa
nykyisestä sijainnista, seuraavaksi tulee otsikko ja sitä välittömästi
seuraa sisältö. Pelkistetyistäkin sivuista olisi mahdollista tehdä
tyylikkäämpiä, mutta edellä mainituilla sivustoilla tekijät ovat
selvästikin ajatelleet, että ulkonäköön keskitytään siinä vaiheessa kun
ei keksi enää mitään tärkeää sanottavaa. Sitten on aikaa keskittyä myös
epäolennaiseen, kuten sivun ulkonäköön.

Useilla sivuilla suuri osa sivun pinta"-alasta on varattu
navigoinnille. Sivujen tekijät kokevat usein -- jostain syystä -- että
käyttäjä voi ``eksyä'', jos jokaiselta sivulta ei helposti pääse mille
tahansa muulle sivulle. Eksyykö tavallisen kirjan lukija, kun joka
sivulla ei lue kaikkien muiden kappaleiden sivunumeroita? Ei, hän sen
sijaan palaa sisällysluetteloon ja halutessaan tarkistaa asian sieltä.
Aivan vastaavasti www"-sivuston ensimmäinen sivu voisi olla
sisällysluettelo. Tällöin navigoinnille on varattu 100\% sivun
pinta"-alasta, joten navigointi voidaan suunnitella mahdollisimman
tehokkaasti käytettäväksi. Muilla sivuilla riittää \emph{suhteellinen
sijainti}, joka vastaa kirjan yläreunassa usein toistettavaa nykyisen
luvun nimeä. Sivun navigoinnista vastaa tällöin yksi linkki:
``Sisällysluettelo''. Mikäli sivusto on mielekäs lukea tietyssä
järjestyksessä kuten tavallinen kirja, voidaan navigointiin liittää
myös linkit ''Seuraava'' ja ''Edellinen''. Joskus sivusto (tai
selainkäyttöinen sovellus) ei ole rakenteeltaan kirjan tavoin
lineaarinen tai edes hierarkinen, vaan rakenne on monimutkaisempi.
Tällöin rakenteen luontevan esittämisen voisi olettaa vievän vieläkin
enemmän tilaa, jolloin joka sivulla toistettava navigointi toimisi
vieläkin huonommin. Tällöin paras vaihtoehto on esittää nykyinen
sijainti mahdollisimman pienessä tilassa ja tarjota mahdollisuus
havainnollistaa kokonaisuutta erillisellä kartalla. Toisaalta
hierarkista rakennetta monimutkaisempien kokonaisuuksien esittämiseen
ei ole olemassa standardia edes tavallisten ohjelmien käyttöliittymien
tapauksessakaan, joten ongelman ratkaiseminen on aina tapauskohtainen.

Joskus sivuilla näkee myös linkkejä, joista ei tiedä, pitäisikö itkeä
vai nauraa. Kamalimmat esimerkit ovat varmastikin ``Takaisin'', joka
\emph{yrittää} tehdä saman kuin selaimen takaisin"-toiminto, ja ``Sivun
alkuun'', joka \emph{yrittää} vierittää näkymän takaisin sivun alkuun.
Jos selaimessa on jo takaisin"-painike ja käyttäjä tietää \emph{missä}
se on ja \emph{mitä} se tekee, miksi enää tarjota samaa toimintoa
epävarmasti toimivana versiona itse sivulla? Ja jos selaimen käyttäjä
pääsee \emph{aina} sivun alkuun painamalla näppäimistössä olevaa
\alt{home}-näppäintä, miksi tarjota samaa toimintoa pienenä linkkinä
sivun lopussa, jolloin siihen täytyy yrittää osua hiirellä ja sen
toiminta on vielä silloinkin epävarmaa.\footnote{''Sivun alkuun'' ja
''Takaisin'' -toimintoja yritetään matkia käyttämällä
JavaScript"-skriptikieltä. Kaikki selaimet eivät kuitenkaan tue
JavaScript"-kieltä. Edellä mainitut toiminnot on \emph{mahdollista}
toteuttaa siten, että ne tulevat sivulle näkyviin, jos ja vain jos
selain todellakin voi toteuttaa tavoitellun toiminnon. Usein henkilöt,
jotka osaisivat tehdä skriptin oikein, ymmärtävät kuitenkin jättää
tuollaiset turhat, käytettävyyden kannalta negatiiviset asiat pois.}

Jos käytettävä www"-sivu on aina joko navigointi- tai sisältösivu,
niin kuinka tätä mallia voisi vielä parantaa? Koska sisältösivulla on 
korkeintaan kolme navigointiin liittyvää linkkiä: sisällysluettelo,
edellinen ja seuraava, saadaan parempi käytettävyys aikaiseksi
sijoittamalla nuo kolme sisältösivulla olevaa linkkiä aina samaan
paikkaan. Tällöin käyttäjän ei tarvitse etsiä kyseisiä toimintoja
sisällön seasta. HTML"-määritys antaakin tähän mahdollisuuden
\tag{link}-elementtiä käyttäen. Tämä mahdollistaa sen, että selain
näyttää nämä erikoislinkit aina \emph{täsmälleen} samassa paikassa
käyttöliittymässä. Tätä toimintoa on esitelty kuvassa
\ref{fig:mozilla-linkbar}, jossa selain on siirtänyt linkit taaksepäin,
eteenpäin ja sisällysluetteloon välittömästi osoitepalkin alle. Ikävä
kyllä, useimmat selaimet eivät tue tätäkään osaa jo vuonna 1997
julkaistusta standardista \cite{w3c:html32}, joten käytännössä linkit
täytyy sijoittaa \emph{myös} sivun sisälle toimivuuden varmistamiseksi.

\begin{kuva}
\includegraphics[width=12.5cm]{kuvat/mozilla-linkbar}
\caption{HTML"-määritystä täysin tukeva selain tukee integroitua
navigointia}
\label{fig:mozilla-linkbar}
\end{kuva}

Tämän kaltaisilla sivuilla navigointi tapahtuu aina sisällysluettelon
kautta tai lukemalla koko sivusto kirjoittajan suunnittelemassa
järjestyksessä. Navigointiin pääsee \emph{aina} painamalla näppäimistön
\alt{home}-näppäintä ja valitsemalla sivun alusta linkki
''Sisällysluettelo''.\footnote{Jos selain tukee
\element{link}-elementtiä, ei sivua tarvitse edes vierittää, sillä
\element{link}-elementillä voidaan kertoa selaimelle, mistä sivuston
sisällysluettelo löytyy. Selain voi sitten tarjota sisällysluetteloon
siirtymiseen vaikka erillisen pikanäppäimen tai painikkeen.}
Sisällysluettelosta pääsee mihin tahansa sivuun suoraan painamalla
halumaansa linkkiä. Kun vertaa tätä sivuun, jossa navigointi ja sisältö
on samalla sivulla, havaitaan, että sisällysluettelon käyttö ja
esittäminen helpottuu, koska sille voidaan varata enemmän tilaa.
Lisäksi sisällysluettelon siirtämiseen ei tarvitse tuhlata
tiedonsiirtokaistaa, jos käyttäjä ei sitä tarvitse. Toisaalta
sisällysluettelo tarvitsee siirtää vain kerran, joten sille palaaminen
myöhemmin ei vaadi sivun odottamista uudelleen joka kerralla, koska
sivu on edelleen välimuistissa.\footnote{Sivu ei välttämättä säily
välimuistissa, jos palvelin ei erikseen ilmoita sopivaa säilytysaikaa
sivulle. WWW"-sivujen yhteydessä käytetyssä HTTP"-protokollassa tämä
toteutetaan niin sanottujen otsakkeiden avulla. Käytännössä eri
selainten ja välimuistipalvelimien vikojen vuoksi vanhenemisajan
esittäminen käytännössä on välillä vaikeaa. Joissakin tapauksissa
joudutaan määrittelemään ainakin otsakkeet \emph{Date}, \emph{Expires},
\emph{ETag}, \emph{Pragma}, \emph{Cache-Control} ja \emph{Vary} oikean
toiminnan varmistamiseksi.}

Myös varsinaisen sisällön käyttö helpottuu, koska koko selaimen ikkuna
voidaan varata sen käyttöön ja varsinaiseen sisältöön liittyvät
linkitykset korostuvat, kun ne eivät huku ``turhan'' navigoinnin
sekaan. Yhdistelmäsivullakin joudutaan siirtymään sivun alkuun tai
loppuun navigoinnin käyttämistä varten, joten ainoa etu
yhdistelmäsivulla on, että ei tarvitse painaa
''Sisällysluettelo''-linkkiä. Kun vastapuolella vaakakupissa on
helppokäyttöisempi sisällysluettelo \emph{ja} parempi sisällön
käytettävyys pitäisi valinnan olla helppo!

Toinen linkityksessä usein tehty virhe on käyttää linkityksessä sanoja
''klikkaa tästä''. Joskus webin alkuaikoina, kun käyttäjät eivät vielä
tienneet, mitä linkittäminen on ja kuinka linkkejä käytetään, on
tuollainen sanamuoto saattanut tuntua hetken hyvältä. Mutta kuinka
käytettävä selainkäyttöinen sähköpostisovellus olisi, jos samaa mallia
käytettäisiin myös siinä? Viestin perässä voisi pahimmillaan olla
toimintavaihtoehtoja:

\begin{quote}
Poistaaksesi tämän viestin \emph{klikkaa tästä}.\\
Vastataksesi tähän viesiin \emph{klikkaa tästä}.\\
Lähettääksesi tämän viestin eteenpäin \emph{klikkaa tästä}.
\end{quote}
Varmasti kokematonkin käyttäjä ymmärtää nopeasti, että ''klikkaa
tästä'' on huono linkin nimi, koska se ei anna hyödyllistä
informaatiota linkistä. Silti tälläisiä linkkejä näkee joka päivä!
Parempia muotoja edellisille toiminnoille olisivat esimerkiksi

\begin{quote}
\emph{Poista tämä viesti}.\\
\emph{Vastaa tähän viestiin}.\\
\emph{Lähetä tämä viesti eteenpäin}.
\end{quote}

Huomaa, että näissä linkeissä ensimmäinen sana on aina toimintoa
kuvaava verbi. Joissakin tilanteissa vieläkin parempi vaihtoehto on
käyttää ainoastaan verbejä toimintoihin liittyvissä linkeissä.
Esimerkiksi pelkkä \emph{vastaa} ja \emph{poista} riittäisi hyvin
linkin tekstiksi, jos toiminnon kohde on muusta yhteydestä selvä.
Tällainen linkki ei edes vie merkittävästi enemmän tilaa kuin
tarkoitukseen erikseen suunniteltu ikoni ja on usein yksiselitteinen,
toisin kuin ikoni.

Myös Edward Tufte kirjoittaa kirjassaan
\cite{tufte:explanations} seuraavia huomioita:

\begin{ol}

\item Näytöllä pitäisi olla informaatiota, ei navigointi- tai
ylläpitoikoneita. Informaatiosta pitäisi tehdä käyttöliittymä --
esimerkiksi jonkin sanan, joka itsessään olisi informatiivinen,
näpäyttämisen pitäisi antaa lisätietoja aiheeseen liittyen.

\item Anna käyttäjälle pääsy koko tarjolla olevan informaation
yleisnäkymään (esimerkiksi sisällysluettelo) sen sijasta, että hänen
täytyy kulkea usean peräkkäisen näytön kautta.

\item Järjestele tieto käyttäjän oletettavan kiinnostuksen mukaan sen
sijaan, että tiedon järjestys matkisi yrityksen sisäistä rakennetta.

\item Miksi käyttää ikoneita navigointiin, kun sanojen käyttö on
selkeämpää ja se vie usein vähemmän tilaa?

\end{ol}
Mielenkiintoisesti edellä mainitussa listassa Tufte ei kirjoittanut
www"-sivuista. Kommentit koskivat erästä info"-päätettä. Selvää
on, että samat kommentit ovat kuitenkin
käyttökelpoisia myös useimpien www"-sivujen suhteen.

\section{Käytännön kompromisseja}

Vaikka www"-sivustolla kannattaisikin jakaa sisältö ja sisällysluettelo
(navigointi) omiksi sivuikseen, on suuri osa \emph{olemassa olevista}
sivustoista tehty toisin. Tähän on useita syitä, joista vähäpätöisimpiä
eivät ole historialliset syyt ja sisällölliset ongelmat. Esimerkiksi
\element{link}-elementin tuki on ollut vanhoissa selaimissa huono.
Samoin, jos todellisuudessa on ollut vain hyvin vähän sanottavaa, on
sivusto näyttänyt hienommalta, kun joka sivulla \emph{näyttää} olevan
paljon sisältöä. Todellisuudessa suurin osa tuosta ''sisällöstä'' onkin
ollut vain navigointia.

Koska useimmat verkon käyttäjät ovat siis tottuneet sivuihin, joissa on
sisällön lisäksi myös paljon navigointielementtejä, täytyy ilmeisesti
myös selainkäyttöisiin sovelluksiinkin laittaa ''turhia''
navigointielementtejä mukaan. Teoriassa parempi olisi olla ilman, mutta
käytännössä ohjelmassa saadaan parempi käytettävyys, kun käyttöliittymä
ei poikkea liiaksi muista sivuista. Kaikki ``tavallisesta''
voimakkaasti poikkeava heikentää käytettävyyttä. Pitkällä aikavälillä
navigoinnin määrää tulisi kuitenkin pyrkiä vähentämään, jolloin
sisältöön voitaisiin keskittyä paremmin. Hyvä yleislinja voisi olla
käyttää sivulla mahdollisimman pelkistettyä navigointia, joka kuitenkin
\emph{näyttää} navigoinnilta. Käytännössä navigointiosuus kannattaa
muiden sivustojen mukaisesti laatikoida, mutta navigoinnin linkkien
määrä tulee minimoida.

\section{Käytettävät selainkäyttöiset sovellukset}
\label{mixedos-target}

Koska selainkäyttöisiä sovelluksia käytetään selaimella, aivan kuin
tavallisia www"-sivujakin, pitäisi tällaisen sovelluksen käytön
muistuttaa mahdollisimman paljon tavallisen www"-sivun käyttämistä. Osa
selainkäyttöisen sovelluksen käyttöliittymästä muodostuu aina
www"-selaimesta. Ero tavallisen www"-sivun ja selainkäyttöisen
sovelluksen ikkunan välillä voi olla käyttäjälle hämärä. Käyttäjä ei
välttämättä ymmärrä, miksi selainkäyttöisen sovelluksen ikkuna ei toimi
samalla tavalla kuin muut www"-sivuja näyttävät ikkunat ja siksi
selainkäyttöisen sovelluksen pitäisikin toimia samoin kuin tavallisen
www"-sivun.

Eri www"-sivustot poikkeavat toisistaan merkittävästi esimerkiksi
taiton osalta, joten ulkonäön yksityiskohdat eivät ole niin
merkittävässä osassa käytettävyyden kannalta kuin varsinainen
toiminnallisuus. Yhtenevään ulkoasuun pyrkiminen eri sovellusten
välillä olisi tietenkin tärkeää, mutta koska sivustoilla tai
selainkäyttöisillä sovelluksilla ei ole olemassa koko Internetin
laajuisesti tiettyä tyyliä, ei sellaiseen voida pyrkiä. Luonnollisesti
kaikki yhden yrityksen tuottamat selainkäyttöiset ympäristöt tulisi
kuitenkin tehdä noudattamaan samaa tyyliä.

Lisäksi aidosti selainkäyttöisen sovelluksen tekijä ei voi myöskään
tietää, missä käyttöjärjestelmässä sovellusta käytetään, joten
ulkonäöstä ei ole järkevää tehdä mitään tiettyä käyttöjärjestelmää
matkivaa. Tätä ongelmaa havainnollistavat seuraavat kuvakaappaukset.
Näistä ensimmäisessä (kuva \ref{fig:mixedos}) on kuvattu, millaiselta
täydellisesti Windows"-käyttöjärjestelmää matkiva selainkäyttöinen
sovellus näyttäisi MacOS"-käyttöjärjestelmässä. Ensimmäisenä havaittava
ero on, että MacOS"-järjestelmässä kaikkien ohjelmien valikko on
kiinnitetty näytön yläreunaan kun taas Windows"-sovelluksissa se on
kiinni jokaisen ikkunan yläreunassa. Käyttäjä voi odottaa valikon
otsikkotekstiä painaessaan näpäyttävänsä tavallista linkkiä, mutta
yllättyy kun sivun vaihtumisen sijaan näkyviin tuleekin muusta
ympäristöstä poiketen valikko. Käyttäjän on luonnollista olettaa, että
teksti jota voi näpäyttää hiirellä on linkki tai painike, joka lähettää
sivun, koska kyse on selaimessa näytettävästä sivusta! Myös värimaailma
ja ikonien tyyli poikkeaa käyttäjän odottamasta. Koska www-sivu ei voi
mukautua ainakaan nykyisen selaintekniikan rajoissa käytettävään
ympäristöön tulee minkään tietyn ympäristön matkimista välttää. Tällöin
käyttäjälle ei voi syntyä virheellisiä odotuksia ohjelman toiminnasta.

\begin{kuva}
\includegraphics[width=13cm]{kuvat/mixedos}
\caption{Windows"-tyylin käyttöliittymä MacOS"-järjestelmässä}
\label{fig:mixedos}
\end{kuva}

Toisessa (kuva \ref{fig:oppimappi-palm}) on esitetty Oppimappi"-työkalu
PalmOS V "=kämmentietokoneen www"-selaimessa. Luonnollisesti jotakin
muuta käyttöjärjestelmää matkiva sovellus toimisi huonosti tällaisessa
ympäristössä.

\begin{kuva}
\includegraphics[width=6.3cm]{kuvat/oppimappi-palm}
\caption{Peda.net Oppimappi Palm V "=kämmentietokoneen kautta
käytettynä}
\label{fig:oppimappi-palm}
\end{kuva}

Yhdenmukaisuuden kannalta tärkeintä olisi siis saada sovellus
\emph{toimimaan} muiden www"-sivujen tapaan. Tavallisten www"-sivujen
yhteydessä \emph{selaimen} tärkeimpiä ominaisuuksia ovat:

\begin{ol*}
\item Linkkien seuraaminen
\item Takaisin"-toiminnon käyttäminen
\item Linkin avaaminen uuteen ikkunaan
\item Kirjanmerkkien käyttö
\end{ol*}

Näistä ainoastaan linkkien seuraaminen toimii melkein kaikissa
selainkäyttöisissä sovelluksissa. Takaisin"-painikkeen painaminen antaa
jonkinlaisen virheilmoituksen monessa selainkäyttöisessä sovelluksessa,
koska sivusto ei ole suunniteltu toimimaan oikein vanhentuneiden
sivujen kanssa. Tätä ongelmaa ei voi korjata pelkästään ilmoittamalla
sivun vanhenevan, sillä HTTP-protokollan määrittely yksiselitteisesti
rajaa selaimen historia"-toiminnot sivujen vanhenemisaikojen
ulkopuolelle. (Tätä ongelmaa on käsitelty tarkemmin luvussa
\ref{ongelmia}.) Linkin avaaminen uuteen ikkunaan on tärkeä ominaisuus
sen vuoksi, että tällä tavalla kulkemisen sivustolla tai sovelluksen
sisällä voi \emph{haarauttaa}. Tätä voisi verrata siihen, että
tarvitsen tietoa vuorotellen saman kirjan kahdesta eri kohdasta. Voisin
laittaa kirjaan kaksi kirjanmerkkiä ja hyppiä niiden välillä. Tai
saattaisin avata kaksi kirjan kopiota eri kohdista ja laittaa nuo
kirjojen kopiot vierekkäin, jolloin voisin helposti katsella molempia
kohtia yhtä aikaa. Harvalla on kuitenkaan samasta kirjasta kahta
kopiota, mutta www"-sivusta tai selainkäyttöisen sovelluksen näytöstä
saa tehtyä kopion selaimen omilla toiminnoilla. Parhaimmillaan uuden
ikkunan avaaminen on yhtä helppoa kuin linkkien
seuraaminen.\footnote{Esimerkiksi Mozilla Firefox -selaimessa voi avata
sivun uuteen ikkunaan painamalla linkkiä hiiren keskimmäisellä
näppäimellä tavallisesti käytetyn vasemmanpuoleisen näppäimen sijasta.}
Kirjanmerkkien tekeminen suoraan selainkäyttöisen sovelluksen
yksittäiselle sivulle, esimerkiksi jonkin hakutoiminnon tuloksiin, ei
myöskään useinkaan onnistu. Jonkinlainen kirjanmerkki kyllä usein miten
syntyy selaimeen, mutta sen käyttö myöhemmin epäonnistuu, koska
sovellus on tehty väärin. Kirjanmerkkiin tallentuvan osoitteen (URL)
täytyy olla kelvollinen esimerkiksi vielä kuukaudenkin päästä.
Luonnollisesti sisäänkirjautuminen on aiheellista kysyä ennen sivulle
palaamista. Usein sovelluksen tuottama URL on kuitenkin kelvollinen
vain yhden istunnon ajan.

Pelkkien teknisten vaatimusten lisäksi selainkäyttöisen sovelluksen
käytettävyyteen vaikuttaa voimakkaasti myös käytetyn selainohjelman eri
toiminnot. Tällaisia toimintoja voisivat olla esimerkiksi kyky skaalata
sivua näytön koon mukaan, tehdä erilaisia yhteenvetoja käyttäjän
puolesta ja mukautua muuten käyttäjän tarpeisiin. Näiltä osin
selainkäyttöiset sovellukset eivät eroa tavallisista www"-sivuista,
joten tässäkin paras malli on tehdä selainkäyttöinen sovellus toimimaan
mahdollisimman tarkasti tavallisten eli staattisten www"-sivujen
tapaan. Selainkäyttöisen ohjelman käytettävyyttä voitaisiin parantaa
esimerkiksi tukemalla paremmin vaikkapa hiiren raahaus"-toimintoa tai
tiedon esittämistä eri väreillä, mutta tällöin ei voida enää puhua
\emph{aidosti} selainkäyttöisestä sovelluksesta; entä jos käyttäjän
selaimessa ei ole graafista näyttöä tai hiirtä? Selain voi tietenkin
tukea tiedoston raahausta esimerkiksi siirrettävää tiedostoa
lähetettäessä, mutta siihen palvelinsovelluksen ei tarvitse ottaa
kantaa.

\section{Selainkäyttöisen sovelluksen käytettävyydessä
huomioonotettavia asioita}
\label{label:kaytettavyydessa_huomioitavaa}

Sovelluksen käytettävyydessä huomioidaan usein pelkkä käyttöliittymä,
vaikka käytettävyydessä merkitsee myös koko sovelluksen rakenne.
Rakenne heijastuu usein sovelluksen toimintamalleihin; esimerkiksi
verkko"-oppimisympäristössä perusrakenteena voisi olla \emph{kurssin
materiaali} tai vaihtoehtoisesti \emph{ryhmä} ja tämä valinta
vaikuttaisi myöhemmin ympäristön tehokkaisiin toimintamalleihin.
Esimerkiksi ryhmän valitseminen perusrakenteena aiheuttaisi sen, että
kurssin valmistelu ennen ryhmän luomista voisi olla kömpelöä.
Toisaalta, jos kurssin perusrakenteena on materiaali, voi saman
materiaalin käyttö usealla eri kurssilla vaikeaa. Jos taas kurssi ei
ole suoraan sidoksissa ryhmään eikä materiaaliin, voi käsite olla
käyttäjän kannalta liian abstrakti ja sen ymmärtäminen vaikeutuu.

Verkkosovelluksen käytettävyyteen vaikuttavat Beckerin ja Berkemeyerin
\cite{becker:web_usability} mukaan erityisesti seuraavat asiat:

\begin{dl}

\item[Ulkonäön taitto] sisältäen värit, kuvat ja tekstin ulkoasun.

\item[Yhdenmukaisuus] tai johdonmukaisuus, joka käsittelee ulkonäön ja
toiminnallisuuden yhdenmukaisuutta yksittäisen sivun sisällä ja eri
sivujen välillä. Vastaavat toiminnot pitäisi aina esittää, ja niiden
pitäisi toimia, samalla tavalla.

\item[Saavutettavuus,] joka käsittelee sovelluksen käyttäjien näkö- ja
ymmärryskykyä sekä motorisia rajoitteita. Sovelluksen pitää olla joko
sellaisenaan käytettävissä erikoisryhmille tai siihen pitää tarjota
mahdollisuus apuvälineiden kautta. Esimerkiksi kirjasinkoon  tai
kirjasinleikkauksen muuttamista ei tule estää.

\item[Personalisointi] käsittelee asioita, joiden avulla käyttäjä voi
muokata (manuaalisesti tai automaattisesti) sovelluksen toimintaa
haluamaansa suuntaan. Sovellus voi esimerkiksi tarjota mahdollisuuden
muuttaa kirjasinkokoa tai tarjota automaattisesti esimerkiksi listan
aikaisemmin suoritetuista toiminnoista.

\item[Tehokkuus] käsittelee sovelluksen vasteaikaa. Tässä vasteaika
tarkoittaa sitä aikaa joka kuluu jonkin toiminnon aloittamisesta siihen,
että toiminto on suoritettu loppuun tai sovellus ilmoittaa, että
toiminto on aloitettu. (Verkkosovelluksissa pidetään yleensä 10
sekunnin vasteaikaa maksimirajana, mutta mielestäni selvästi alle
sekunnin vasteaika pitäisi olla tavoite.) Tehokkuutta voidaan mitata
myös käyttöliittymän kannalta tutkimalla kuinka monta välivaihetta
kunkin tehtävän suorittaminen vaatii.

\item[Sisältö] käsittelee sisällön ajantasaisuutta ja oikeellisuutta.
Sisältöön kuuluvat myös eri painikkeiden ja virheilmoitusten tekstit.

\item[Luotettavuus] sisältää esimerkiksi järjestelmän huoltokatkot ja
toimintahäiriöt.

\item[Navigointi] käsittelee navigointirakenteen syvyyttä ja
navigointimekanismin.

\end{dl}

Sovellusta suunniteltaessa jokaista edellä mainittua kohtaa pitäisi
tarkastella nimenomaan eri loppukäyttäjäryhmien kannalta.
Loppukäyttäjät voidaan jakaa ryhmiin esimerkiksi yhteysnopeuden, näytön
koon tai  käyttötaitojen perusteella tarkastelun tehostamiseksi.

\chapter{Johdanto}

\begin{chapterquote}{Jakob Nielsen's Alertbox, 2001-08-05} To design an
easy-to-use interface, pay attention to what users do, not what they
say. Self-reported claims are unreliable, as are user speculations
about future behavior. \end{chapterquote}

Voidaan perustellusti väittää, että jokainen www-sivuja tehokkaasti
lukeva ja verkossa olevaa materiaalia hyväkseenkäyttävä henkilö on
tietoinen www-selainten perusominaisuuksista. Tärkein, erityisesti
www-selaimelle tyypillinen toiminto, on ns. \emph{takaisin}-toiminto
(\alt{back} tai \alt{backward}), jolla voidaan sivuhistoriassa palata
edelliselle sivulle. Jos www-selainta käyttävä henkilö huomaa
esimerkiksi sisällysluettelosta jonkin kohdan valittuaan, että valinta
oli väärä, voi hän tämän toiminnon avulla välittömästi palata takaisin
sisällysluetteloon miettimättä olisiko valinnan seurauksena annetulla
sivulla ollut jokin keino siirtyä sisällysluetteloon.

Välittömästi linkkien seuraamisen jälkeen, www-sivuja käyttävä henkilö
oppiikin takaisin-toiminnon käytön. Jos verkossa linkkien
seuraamistaito vastaa lukemaan oppimista, niin takaisin-toiminnon
käyttö vastaa kirjoittamista. Tästä huolimatta selainkäyttöisessä
sovelluksessa takaisin-toiminnon käyttäminen aiheuttaa liian usein
ohjelman rikkoutumisen.\footnote{Muita usein tavallisten sivujen
yhteydessä käytettyjä toimintoja, jotka eivät toimi monessa
selainkäyttöisessä sovelluksessa, ovat mm. linkin avaaminen toisessa
ikkunassa ja kirjanmerkin luominen.} Selainkäyttöisten ohjelmien
kehittäjien yleinen kysymys onkin, \emph{kuinka takaisin-toiminnon
käyttö voitaisiin estää}, kun oikea kysymys olisi, \strong{miksi} se
pitäisi estää. Jos käyttäjä selvästi haluaa suorittaa kyseisen
toiminnon, niin eikö jotain pitäisi tehdä sen hyväksi, että käyttäjä
voisi tuon toiminnon tehdä?

Kuvailen ensin selainkäyttöisten sovellusten toteuttamisessa usein
huomiotta jätettyjä, mutta käytettävyyden kannalta varsinkin
tulevaisuudessa, tärkeitä ongelmia. Esitän sitten näihin ongelmiin
ratkaisumalleja, joista osaa olen työtehtävissäni päässyt kokeilemaan
ja osa on jäänyt toistaiseksi liian työlääksi toteuttaa. Lisäksi
esittelen Peda.net -hankkeessa tekemiäni ohjelmistoja ja kerron niiden
teknisistä ratkaisuista ja havaituista ongelmista.

\section{Selainkäyttöisten ohjelmien käytettävyydestä}

Selaimella toimivat ohjelmat yritetään usein naamioida tavallisten
ohjelmien näköisiksi ja niitä jopa suunnitellaan tavallisten ohjelmien
kehittämisessä hyviksi havaittujen mallien mukaisesti. Tarkoitan tässä
yhteydessä tavallisella ohjelmalla käyttöjärjestelmän oman
käyttöliittymän mukaista ohjelmaa. Koska selainkäyttöistä ohjelmaa
kuitenkin käytetään www-selaimella, tulisi ohjelman toimia
mahdollisimman tarkasti samalla tavalla kuin muutkin selaimella
käsiteltävät asiat. Erityisesti selainkäyttöisen ohjelman
käyttöliittymän pitäisi poiketa tavallisesta www-sivusta niin vähän
kuin mahdollista.

\section{Käytettäviä www-sivuja}

Tavallisten www-sivujen käytettävyydestä on kirjoitettu useita kirjoja.
Ehkä tunnetuimpia on Jakob Nielsenin
WWW-suunnittelu\cite{nielsen:usability} siitäkin huolimatta, että kirja
on kirjoitettu vasta 1999. Nielsen käsittelee kirjassaan useita
olemassa olevia sivustoja ja ottaa kantaa sivujen käytettävyyteen --
painottuen erityisesti käytettävyyden esteisiin. Kirja on itse asiassa
kokoelma Nielsenin \url{useit.com}-sivustolla julkaistuista
artikkeleista hiottuna paperille paremmin sopivaan muotoon.
Kotimaisesta tuotannosta mainitsemisen arvoinen on Jukka Korpelan ja
Tero Linjaman kirjoittama
Web-suunnittelu\cite{korpela:web-suunnittelu}.

Molempien kirjojen mukaan www-sivun käytettävyyden kannalta on tärkeää
painottua nimenomaan sisällön esittämiseen; navigointiin ja sivun
koristeluun ei tule tuhlata aikaa -- tai sivun pinta-alaa. Nielsen jopa
arvioi karkeasti www-sivun käytettävyyttä laskemalla kuinka suuri
prosenttiosuus koko sivun pinta-alasta on varattu itse sisällölle.
Turhan monessa www-sivussa ja erityisesti selainkäyttöisessä
sovelluksessa sisällölle varattu pinta-ala on alle puolet.

\begin{kuva}
\includegraphics[width=14cm]{kuvat/www-korpela}
\caption{Eräs esimerkki Korpelan sivustosta}
\label{fig:www-korpela}
\end{kuva}

\begin{kuva}
\includegraphics[width=14cm]{kuvat/www-nielsen}
\caption{Eräs esimerkki Nielsenin sivustosta}
\label{fig:www-nielsen}
\end{kuva}

Sekä Korpela että Nielsen julkaisevat Internetissä artikkeleita
\cite{korpela:www, nielsen:www} ja molempien sivustoissa on eräs
kaikille kävijöille välittömästi selväksi käyvä ominaisuus: molemmat
näyttävät ``tylsiltä''. Niissä ei ole hienoja kuvia, animoitua
navigointia tai muuta turhanpäiväistä. Sivun alussa saattaa olla rivi
tai pari tietoa nykyisestä sijainnista, seuraavaksi tulee otsikko ja
sitä välittömästi seuraa sisältö.

Useilla sivuilla suuri osa sivun pinta-alasta on varattu navigoinnille.
Sivujen tekijät kokevat usein -- jostain syystä -- että käyttäjä voi
``eksyä'', jos jokaiselta sivulta ei helposti pääse mille tahansa
muulle sivulle. Eksyykö tavallisen kirjan lukija, jos ja kun joka
sivulla ei lue jokaisen muun kappaleen sivunumeroita? Ei, hän sen
sijaan palaa sisällysluetteloon ja tarkistaa asian sieltä. Aivan
vastaavasti www-sivuston ensimmäinen sivu voisi olla sisällysluettelo.
Tällä sivulla navigoinnille on varattu 100\% sivun pinta-alasta, joten
navigointi voidaan suunnitella mahdollisimman tehokkaasti
käytettäväksi. Muilla sivuilla riittää \emph{suhteellinen sijainti},
joka vastaa kirjan yläreunassa usein toistettavaa nykyisen luvun nimeä.
Sivun navigoinnista vastaa tällöin yksi linkki: ``Sisällysluettelo''.
Lisäksi, jos sivusto on mielekäs lukea tietyssä järjestyksessä kuten
tavallinen kirja, voidaan navigointiin liittää linkit ''Seuraava'' ja
''Edellinen''.

Joskus näkee sivuilla myös linkkejä, joista ei tiedä, pitäisikö itkeä
vai nauraa. Kamalimmat esimerkit ovat varmastikin ``Takaisin'', joka
\emph{yrittää} tehdä saman kuin selaimen takaisin-toiminto, ja ``Sivun
alkuun'', joka \emph{yrittää} virittää näkymän takaisin sivun alkuun.
Jos selaimessa on jo takaisin-painike ja käyttäjä tietää \emph{missä}
se on ja \emph{mitä} se tekee, miksi enää tarjota samaa toimintoa
epävarmasti toimivana versiona itse sivulla? Ja jos selaimen käyttäjä
pääsee \emph{aina} sivun alkuun painamalla näppäimistössä olevaa
\alt{home}-näppäintä, niin miksi tarjota samaa toimintoa pienenä
linkkinä sivun lopussa, jolloin siihen täytyy yrittää osua hiirellä ja
sen toiminta on vielä silloinkin epävarmaa\footnote{''Sivun alkuun'' ja
''Takaisin'' -toimintoja yritetään matkia käyttämällä
JavaScript-skriptikieltä. Kaikki selaimet eivät kuitenkaan tue
JavaScript-kieltä. Edellä mainitut toiminnot on \emph{mahdollista}
toteuttaa siten, että ne tulevat sivulle näkyviin, jos ja vain jos
selain todellakin voi toteuttaa tavoitellun toiminnon. Usein henkilöt,
jotka osaisivat tehdä skriptin oikein, ymmärtävät kuitenkin jättää
tuollaiset turhat, käytettävyyden kannalta negatiiviset asiat pois.}.

Jos käytettävä www-sivu on aina joko navigointi-sivu (siis jonkin tason
sisällysluettelo) tai sisältösivu (jolla on siis korkeintaan kolme
navigointiin liittyvää linkkiä: sisällysluettelo, edellinen, seuraava)
niin kuinka tätä voisi vielä parantaa? Varmastikin sijoittamalla nuo
kolme sisältösivulla olevaa linkkiä aina samaan paikkaan, joilloin
käyttäjän ei tarvitse etsiä noita toimintoja joka paikasta.
HTML-määritys antaakin tähän mahdollisuuden \tag{link}-elementtiä
käyttäen. Tällöin nuo linkit tulisivat aina \emph{täsmälleen} samaan
paikkaan käyttöliittymässä. Tätä toimintoa on esitelty kuvassa
\ref{fig:mozilla-linkbar}. Ikävä kyllä, useimmat selaimet eivät tue
tätä osaa standardista, joten käytännössä linkit täytyy sijoittaa myös
sivun sisälle.

\begin{kuva}
\includegraphics[width=14cm]{kuvat/mozilla-linkbar}
\caption{HTML-kieltä tukevat selaimet tarjoavat myös selaimeen integroidun navigoinnin. Huomaa painikkeet taaksepäin, eteenpäin ja sisällysluetteloon.}
\label{fig:mozilla-linkbar}
\end{kuva}

Tämän kaltaisilla sivuilla navigointi tapahtuu aina sisällysluettelon
kautta tai lukemalla koko sivusto kirjoittajan suunnittelemassa
järjestyksessä. Navigointiin pääsee \emph{aina} painamalla näppäimistön
\alt{home}-näppäintä ja valitsemalla sivun alusta linkki
''Sisällysluettelo''\footnote{Jos selain tukee
\element{link}-elementtiä, ei sivua tarvitse edes vierittää, sillä
\element{link}-elementillä voidaan kertoa selaimelle, mistä sivuston
sisällysluettelo löytyy. Selain voi sitten tarjota sisällysluetteloon
siirtymiseen vaikka erillisen pikanäppäimen tai painikkeen.}.
Sisällysluettelosta pääsee mihin tahansa sivuun suoraan painamalla
halumaansa linkkiä. Kun vertaa tätä sivuun, jossa navigointi ja sisältö
on samalla sivulla, havaitaan, että sisällysluettelon käyttö ja
esittäminen helpottuu, koska sille voidaan varata enemmän tilaa. Myös
varsinaisen sisällön käyttö helpottuu, koska koko selaimen ikkuna
voidaan varata sen käyttöön. Yhdistelmäsivulla joudutaan myös
siirtymään sivun alkuun (tai loppuun) navigoinnin käyttämistä varten,
joten ainoa etu yhdistelmäsivulla on, että ei tarvitse painaa
''Sisällysluettelo''-linkkiä. Kun vastapuolella vaakakupissa on
helppokäyttöisempi sisällysluettelo \emph{ja} parempi sisällön
käytettävyys pitäisi valinnan olla helppo!

Toinen linkityksessä usein tehty virhe on käyttää linkityksessä sanoja
''klikkaa tästä''. Joskus webin alkuaikoina, kun käyttäjät eivät vielä
tienneet, mitä linkittäminen on ja kuinka linkkejä käytetään, on
tuollainen sanamuoto saattanut tuntua hetken hyvältä. Mutta entä jos
samaa mallia käytettäisiin selainkäyttöisessä sähköpostissakin? Viestin
perässä voisi pahimmillaan olla toimintavaihtoehtoja:

\begin{quote}
Poistaaksesi tämän viestin \emph{klikkaa tästä}.\\
Vastataksesi tähän viesiin \emph{klikkaa tästä}.\\
Lähettääksesi tämän viestin eteenpäin \emph{klikkaa tästä}.
\end{quote}
Varmasti kokematonkin käyttäjä ymmärtää nopeasti, että ''klikkaa
tästä'' on huono linkin nimi, koska se ei anna hyödyllistä
informaatiota linkistä. Silti tälläisiä linkkejä näkee joka päivä!
Parempia muotoja edellisille toiminnoille olisivat esimerkiksi

\begin{quote}
\emph{Poista tämä viesti}.\\
\emph{Vastaa tähän viestiin}.\\
\emph{Lähetä tämä viesti eteenpäin}.
\end{quote}
Joissakin tilanteissa parempi vaihtoehto on käyttää ainoastaan verbejä
toimintoihin liittyvissä linkeissä. Esimerkiksi pelkkä \emph{vastaa} ja
\emph{poista} riittäisi hyvin linkin tekstiksi, jos toiminnon kohde on
muusta yhteydestä selvä. Tällainen linkki ei edes vie merkittävästi
enemmän tilaa kuin tarkoitukseen erikseen suunniteltu ikoni ja on
varmasti yksiselitteinen, toisin kuin ikoni.

Myös Edward Tufte kirjoittaa kirjassaan
\cite{tufte:explanations} seuraavia huomioita:

\begin{enumerate}

\item Näytöllä pitäisi olla informaatiota, ei navigointi tai
ylläpito-ikoneita. Informaatiosta pitäisi tehdä käyttöliittymä --
esimerkiksi jonkin sanan, joka itsessään olisi informatiivinen,
näpäyttämisen pitäisi antaa lisätietoja aiheeseen liittyen.

\item Anna käyttäjälle pääsy koko tarjolla olevan informaation
yleisnäkymään (esimerkiksi sisällysluettelo) sen sijasta, että hänen
täytyy kulkea usean peräkkäisen näytön kautta.

\item Järjestele tieto käyttäjän oletettavan kiinnostuksen mukaan sen
sijaan, että tiedon järjestys matkisi yrityksen sisäistä rakennetta.

\item Miksi käyttää ikoneita navigointiin, kun sanojen käyttö on
selkeämpää ja se vie usein vähemmän tilaa?

\end{enumerate}
Mielenkiintoisesti edellä mainitussa listassa Tufte ei kirjoittanut
www-sivuista. Kommentit koskivat erästä info-päätettä. Lukijalle
pitäisi olla selvää, että samat kommentit ovat kuitenkin
käyttökelpoisia myös useimpien www-sivujen suhteen.

\section{Käytännön kompromisseja}

Vaikka www-sivustolla kannattaisikin jakaa sisältö ja sisällysluettelo
(l. navigointi) omiksi sivuikseen, on suuri osa \emph{olemassa
olevista} sivustoista tehty toisin. Tähän on useita syitä, joista
vähäpätöisimpiä eivät ole historialliset syyt (esimerkiksi
\element{link}-elementin tuki on ollut vanhoissa selaimissa huono) ja
sisällöllisiä (jos todellisuudessa on ollut vain hyvin vähän
sanottavaa, on sivuston näyttänyt hienommalta, kun joka sivulla
\emph{näyttää} olevan paljon sisältöä. Todellisuudessa suuri osa tuosta
''sisällöstä'' onkin vain navigointia).

Koska useimmat verkon käyttäjät ovat siis tottuneet sivuihin, joissa
sisällön lisäksi on paljon navigointielementtejä, täytyy ilmeisesti
myös selainkäyttöisiin sovelluksiinkin laittaa ''turhia''
navigointielementtejä mukaan. Teoriassa parempi olisi olla ilman, mutta
käytännössä ohjelmassa saadaan parempi käytettävyys, kun käyttöliittymä
ei poikkea liiaksi muista sivuista. Kaikki ``tavallisesta'' voimakkaasti poikkeava heikentää käytettävyyttä. Pitkällä aikavälillä navigoinnin
määrää tulisi kuitenkin pyrkiä vähentämään, jolloin sisältöön
voitaisiin keskittyä paremmin. Hyvä yleislinja voisi olla käyttää sivulla mahdollisimman pelkistettyä navigointia, joka kuitenkin \emph{näyttää} navigoinnilta.

\section{Käytettävät selainkäyttöiset sovellukset}

Koska selainkäyttöisiä sovelluksia käytetään samalla käyttöliittymällä
(www-selaimella) kuin tavallisia www-sivujakin, pitäisi tällaisen
sovelluksen käytön muistuttaa mahdollisimman paljon tavallisen
www-sivun käyttämistä. Eri www-sivustot poikkeavat toisistaan
merkittävästi esimerkiksi taiton osalta, joten ulkonäön yksityiskohdat
eivät ole niin merkittävässä osassa käytettävyyden kannalta kuin
varsinainen toiminnallisuus. Lisäksi aidosti selainkäyttöisen
sovelluksen tekijä ei voi tietää, missä käyttöjärjestelmässä sovellusta
käytetään, joten ulkonäöstä ei ole järkevää tehdä mitään tiettyä
käyttöjärjestelmää matkivaa. Yhdenmukaisuuden kannalta tärkeintä olisi
siis saada sovellus \emph{toimimaan} muiden www-sivujen tapaan.
Mielestäni tavallisten www-sivujen yhteydessä \emph{selaimen}
tärkeimpiä ominaisuuksia ovat:

\begin{enumerate}
\item Linkkien seuraaminen
\item Takaisin-toiminnon käyttäminen
\item Linkin avaaminen uuteen ikkunaan
\item Kirjanmerkkien käyttö
\end{enumerate}

Näistä ainoastaan linkkien seuraaminen toimii (melkein) kaikissa
selainkäyttöisissä sovelluksissa. Takaisin-painikkeen painaminen antaa
jonkinlaisen virheilmoituksen monessa selainkäyttöisessä sovelluksessa.
Linkin avaaminen uuteen ikkunaan on tärkeä ominaisuus sen vuoksi, että
tällä tavalla kulkemisen sivustolla tai sovelluksen sisällä voi
\emph{haarauttaa}. Tätä voisi verrata siihen, että tarvitsen tietoa
vuorotellen saman kirjan kahdesta eri kohdasta. Voisin laittaa kirjaan
kaksi kirjanmerkkiä ja hyppiä niiden välillä tai voisin avata kaksi
kirjan kopiota ja laittaa nuo kirjojen kopiot vierekkäin, jolloin
voisin helposti käyttää molempia kohtia yhtä aikaa. Harvalla on samasta
kirjasta kahta kopiota, mutta www-sivusta (tai selainkäyttöisen
sovelluksen näytöstä) saa tehtyä kopion selaimen omilla toiminnoilla.
Parhaimmillaan työmäärä on vain yksi hiiren painikkeen
painallus\footnote{Esimerkiksi Mozilla Firefox -selaimessa voi avata
sivun uuteen ikkunaan painamalla linkkiä hiiren keskimmäisellä
näppäimellä tavallisesti käytetyn vasemmanpuoleisen näppäimen
sijasta.}. Kirjanmerkkien tekeminen suoraan selainkäyttöisen
sovelluksen yksittäiselle sivulle (esimerkiksi jonkin hakutoiminnon
tuloksiin) ei myöskään useinkaan onnistu -- tai teknisesti jonkinlainen
kirjanmerkki kyllä syntyy selaimeen, mutta sen käyttö myöhemmin
epäonnistuu, koska sovellus tai selain on tehty väärin.

\section{Selainkäyttöisen sovelluksen käytettävyydessä
huomioonotettavia asioita}
\label{label:kaytettavyydessa_huomioitavaa}

Sovelluksen käytettävyydessä huomioidaan herkästi pelkkä
käyttöliittymä, vaikka käytettävyydessä merkitsee myös koko sovelluksen
rakenne. Rakenne heijastuu usein sovelluksen toimintamalleihin;
esimerkiksi verkko-oppimisympäristössä perusrakenteena voisi olla
kurssin materiaali tai ryhmä ja tämä valinta vaikuttaisi ympäristön
tehokkaisiin toimintamalleihin.

Verkkosovelluksen käytettävyyteen vaikuttavat erityisesti seuraavat
asiat Beckerin ja Berkemeyerin mukaan \cite{becker:web_usability}:

\begin{description}

\item[ulkonäön taitto] sisältäen värit, kuvat ja kirjainten ulkoasun.

\item[yhdenmukaisuus], joka käsittelee ulkonäön ja toiminnallisuuden
yhdenmukaisuutta yksittäisen sivun sisällä ja eri sivujen välillä.
Vastaavat toiminnot pitäisi aina esittää ja niiden pitäisi toimia
samalla tavalla.

\item[saavutettavuus], joka käsittelee sovelluksen käyttäjien näkö- ja
ymmärryskykyä sekä motorisia rajoitteita. Sovelluksen pitää olla joko
sellaisenaan käytettävissä erikoisryhmille tai siihen pitää tarjota
mahdollisuus apuvälineiden kautta. Esimerkiksi kirjasinkoon  tai
kirjasinleikkauksen muuttamista ei tule estää.

\item[personalisointi] käsittelee asioita, joiden avulla käyttäjä voi
muokata (manuaalisesti tai automaattisesti) sovelluksen toimintaa
haluamaansa suuntaan. Sovellus voi esimerkiksi tarjota mahdollisuuden
muuttaa kirjasinkokoa tai tarjota automaattisesti esimerkiksi listan
aikaisemmin suoritetuista toiminnoista.

\item[tehokkuus] käsittelee sovelluksen vasteaikaa.
(Verkkosovelluksissa pidetään yleensä 10 sekunnin vasteaikaa
maksimirajana, mutta mielestäni selvästi alle sekunnin vasteaika
pitäisi olla tavoite.)

\item[sisältö] käsittelee sisällön ajantasaisuutta ja oikeellisuutta.
Sisältöön kuuluvat myös eri nappuloiden ja virheilmoitusten tekstit.

\item[luotettavuus] sisältää esimerkiksi järjestelmän huoltokatkot ja
toimintahäiriöt.

\item[navigointi] käsittelee navigointirakenteen syvyyttä ja
navigointimekanismin.

\end{description}

Sovellusta suunniteltaessa jokaista edellä mainittua kohtaa pitäisi
tarkistella nimenomaan eri loppukäyttäjäryhmien kannalta.
Loppukäyttäjät voidaan jakaa ryhmiin esimerkiksi yhteysnopeuden, näytön
koon tai  käyttötaitojen perusteella.
